ГЕНЕРАЛ МИХАИЛ АНДРЕЈЕВИЧ МИЛОРАДОВИЋ

    — Руски полководац српског порекла



Творац теорије о цивилизацијама, руски мислилац Данилевски, истицао је штетност
и бескорисност насилног искакања из сопственог цивилизацијског типа. По његовим
речима, онај ко искочи из свог цивилизацијског типа, у другом цивилизацијском
типу може представљати само смешни сурогат. Данас када “демократска већина”
тако упорно ствара илузију о благодатима туђе нам цивилизације и њеним
“демократским вредностима”, најбољи начин за раскринкавање “лажног добра” јесте
промоција истинског добра.

Најбољи начин за раскринкавање шупље приче о благодатима “евроатланских
интеграција” са вековним крвницима нашег рода, јесте истинита прича о
промислитељским везама са нашим вековним пријатељима и браћом. Те узајамне везе
градили су многи велики људи на различитим поприштима борбе за добробит свог
народа и Отаџбине. Као што данашњи еуроунијати очито показују све одлике
сурогата о којима је писао Данилевски, бројни знаменити Срби у руској историји,
као и Руси у српској, својим делима и својим животима показују припадност истој
цивилизацији.



ПРИПОВЕДАЊЕ О ЗНАМЕНИТИМ СРБИМА

Наше приповедање о знаменитим Србима у руској историји настављамо причом о
знаменитом руском полководцу српског порекла – генералу Михаилу Андрејевичу
Милорадовићу. Илија Милорадовић, наследник чувене племићке породице
Милорадовићи из Херцеговине, чија је задужбина познати српски манастир
Житомислић у околини Мостара, са синовима Михаилом, Гаврилом и Александром,
почетком ХVII века одлази у Русију и већ 1711. године добија чин пуковника.
Архимандрит Нићифор Дучић наводи веру као разлог за одлазак ове чувене породице
у емиграцију: “породица вјером није хтела да преврне па је радије пристала да
тужна срца напусти своју Отаџбину”. Скоро два века ова херцеговачка племићка
породица заиста је славно служила вери православној, стојећи на бранику руског
православног царства.

РЕВОЛЮЦИОНЕРИ И БУДИТЕЛИ

Трябва да пазим и развиваме идеала за чиста и свята република, зададен от
българските възрожденци



Днес, когато сме свободни и се радваме на членството на България в ЕС - съюз за
мир, демокрация, човешки права и свободи, трябва да си даваме сметка, че
идеалът и посоката, зададени от нашите възрожденци, революционери и будители,
трябва да бъдат пазени и развивани, каза президентът Росен Плевнелиев, давайки
начало на тържествата в Копривщица по повод на 140-та годишнина от Априлското
въстание и по случай празника на града. Трябва да пазим искрата, която те
запалиха, да пазим идеала, който те зададоха, за чиста и свята република, която
още не сме постигнали, за европейска България - която искаме заедно да
постигнем и да изковем, каза президентът.

Тук преди 140 години се запали искрата, която и днес има място в нашите сърца,
- искрата на големия огън на българската свобода, на българската държавност, на
българската революция, каза Плевнелиев. Той отбеляза, че Априлското въстание е
изцяло народно дело и изцяло българска революция. Въпреки че бе потопено в кръв
и потушено с невиждана жестокост, то успя, защото показа на целия свят, на
европейската дипломация, на европейския духовен и културен елит, че българският
народ е достоен да възстанови своята държавност и е достоен за своята свобода,
каза президентът.



БЪЛГАРСКАТА ДЪРЖАВНОСТ

И днес, повече отвсякога, имаме нужда от примера на големите български
патриоти, много от които са родени и израснали тук, в сърцето на България, каза
Плевнелиев. По думите му все повече имаме нужда да се връщаме към техния пример
и към тяхната всеотдайна любов към Отечеството. Според президента трябва да
знаем кои сме, коя е нашата мисия, цел и посока, и да не я забравяме. Цяла
плеяда от велики българи ни зададоха идеала и посоката за България, която има
своята държавност и е равностойна на другите европейски народи - Левски,
Каравелов, Ботев, Бенковски, Захари Стоянов, Иван Вазов, посочи той.
